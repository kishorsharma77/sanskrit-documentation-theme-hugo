+++
title = "आदित्यहृदयम्"
unicode_script = "devanagari"
+++

## सङ्कल्पः
अगस्त्यऋषिः । अनुष्टुप्छन्दः ।  आदित्यो देवता ।
ॐ बीजम् । रश्मिमतेरिति शक्तिः । ॐ तत्सवितुरित्यादिगायत्री कीलकम् ।
निरस्ताशेषविघ्नतया ब्रह्मविद्यासिद्धौ सर्वत्र जयसिद्धौ च विनियोगः ।

## अथ ऋष्यादिन्यासः ॥

ॐ अगस्त्यऋषये नमः शिरसि ।  
अनुष्टुप्छन्दसे नमः मुखे ।  
आदित्यदेवतायै नमः। हृदि ।  
ॐ बीजाय नमः गुह्ये ।  
ॐ रश्मिमते शक्तये नमः पादयोः ।  
ॐ तत्सवितुरित्यादिगायत्री-कीलकाय नमः नाभौ ।  
विनियोगाय नमः सर्वाङ्गे ।  
इति ऋष्यादिन्यासः ॥

## अथ करन्यासः ॥

ॐ रश्मिमते अङ्गुष्ठाभ्यां नमः ।  
ॐ समुद्यते तर्जनीभ्यां नमः ।  
ॐ देवासुरनमस्कृताय मध्यमाभ्यां नमः ।  
ॐ विवस्वते अनामिकाभ्यां नमः ।  
ॐ भास्कराय कनिष्ठिकाभ्यां नमः ।  
ॐ भुवनेश्वराय करतलकरपृष्ठाभ्यां नमः ।  
इति करन्यासः ॥

## अथ हृदयादिषडङ्ग न्यासः ॥

ॐ रश्मिमते हृदयाय नमः ।  
ॐ समुद्यते शिरसे स्वाहा ।  
ॐ देवासुरनमस्कृताय शिखायै वषट् ।  
ॐ विवस्वते कवचाय हुम् ।  
ॐ भास्कराय नेत्रत्रयाय वौषट् ।  
ॐ भुवनेश्वराय अस्त्राय फट् ।  
इति हृदयादिषडङ्ग न्यासः ॥

## स्तोत्रम्

ततो युद्धपरिश्रान्तं  
समरे चिन्तया स्थितम् ।
रावणं चाग्रतो दृष्ट्वा  
युद्धाय समुपस्थितम् ॥ १॥

दैवतैश् च समागम्य  
द्रष्टुम् अभ्यागतो रणम् ।  
उपागम्याब्रवीद् रामम्  
अगस्त्यो भगवान् ऋषिः ॥ २॥

राम राम महाबाहो  
शृणु गुह्यं सनातनम् ।  
येन सर्वान् अरीन् वत्स  
समरे विजयिष्यसि ॥ ३॥

आदित्यहृदयं पुण्यं  
सर्वशत्रुविनाशनम् ।  
जयावहं जपेन् नित्यम्  
अक्षयं परमं शिवम् ॥ ४॥

सर्व-मङ्गल-माङ्गल्यं  
सर्वपापप्रणाशनम् ।  
चिन्ता-शोक-प्रशमनं  
आयुर्वर्धनम् उत्तमम् ॥ ५॥

रश्मिमन्तं समुद्यन्तं  
देवासुरनमस्कृतम् ।  
पूजयस्व विवस्वन्तं  
भास्करं भुवनेश्वरम् ॥ ६॥

सर्व-देवात्मको ह्य् एष  
तेजस्वी रश्मिभावनः ।  
एष देवासुरगणाल्ँ  
लोकान् पाति गभस्तिभिः ॥ ७॥

एष ब्रह्मा च विष्णुश्च  
शिवः स्कन्दः प्रजापतिः ।  
महेन्द्रो धनदः कालो  
यमः सोमो ह्यपां पतिः ॥ ८॥

पितरो वसवः साध्या  
ह्यश्विनौ मरुतो मनुः ।  
वायुर् वह्निः प्रजा-प्राण  
ऋतुकर्ता प्रभाकरः ॥ ९॥

आदित्यः सविता सूर्यः  
खगः पूषा गभस्तिमान् ।  
सुवर्ण-सदृशो भानुर्  
हिरण्यरेता दिवाकरः ॥ १०॥  or  विश्वरेता

हरिद्-अश्वः सहस्रार्चिः  
सप्तसप्तिर् मरीचिमान् ।  
तिमिरोन्मथनः शम्भुस्  
त्वष्टा मार्ताण्ड अंशुमान् ॥ ११॥  or  मार्तण्ड

हिरण्यगर्भः शिशिरस्+++(← शश प्लुतगतौ )+++  
तपनो भास्करो रविः ।  
अग्नि-गर्भो ऽदितेः पुत्रः  
शङ्खः शिशिरनाशनः ॥ १२॥

व्योम-नाथस् तमोभेदी  
ऋग्यजुःसामपारगः ।  
घनवृष्टिर् अपां मित्रो  
विन्ध्य-वीथी प्लवङ्गमः ॥ १३॥

आतपी मण्डली मृत्युः  
पिङ्गलः सर्वतापनः ।
कविर् विश्वो महातेजाः  
रक्तः सर्वभवोद्भवः ॥ १४॥

नक्षत्रग्रह-ताराणाम्  
अधिपो विश्वभावनः ।  
तेजसामपि तेजस्वी  
द्वादशात्मन् नमोऽस्तु ते ॥ १५॥

नमः पूर्वाय गिरये  
पश्चिमायाद्रये नमः ।
ज्योतिर्गणानां पतये  
दिनाधिपतये नमः ॥ १६॥

जयाय जयभद्राय  
हर्यश्वाय नमो नमः ।
नमो नमः सहस्रांशो  
आदित्याय नमो नमः ॥ १७॥

नम उग्राय वीराय  
सारङ्गाय+++(←सृ गतौ)+++ नमो नमः ।  
नमः पद्म-प्रबोधाय  
मार्ताण्डाय नमो नमः ॥ १८॥  or  मार्तण्डाय

ब्रह्मेशानाच्युतेशाय  
सूर्यायादित्य-वर्चसे ।  
भास्वते सर्वभक्षाय  
रौद्राय वपुषे नमः ॥ १९॥

तमोघ्नाय हिमघ्नाय  
शत्रुघ्नायामितात्मने ।  
कृतघ्नघ्नाय देवाय  
ज्योतिषां पतये नमः ॥ २०॥

तप्तचामीकराभाय  
वह्नये विश्वकर्मणे ।  or  हरये   
नमस्तमोऽभिनिघ्नाय  
रुचये लोकसाक्षिणे ॥ २१॥

नाशयत्य् एष वै भूतं  
तदेव सृजति प्रभुः ।  
पायत्य्+++(??)+++ एष तपत्य् एष  
वर्षत्य् एष गभस्तिभिः ॥ २२॥

एष सुप्तेषु जागर्ति  
भूतेषु परिनिष्ठितः ।  
एष एवाग्निहोत्रं च  
फलं चैवाग्निहोत्रिणाम् ॥ २३॥

वेदाश्च क्रतवश्चैव  
क्रतूनां फलमेव च ।  
यानि कृत्यानि लोकेषु  
सर्व एष रविः प्रभुः ॥ २४॥

## ॥ फल श्रुतिः ॥

एनम् आपत्सु कृच्छ्रेषु  
कान्तारेषु भयेषु च ।  
कीर्तयन् पुरुषः कश्चिन्  
नावसीदति राघव ॥ २५॥

पूजयस्वैनम् एकाग्रो  
देवदेवं जगत्पतिम् ।  
एतत् त्रिगुणितं जप्त्वा  
युद्धेषु विजयिष्यसि ॥ २६॥

अस्मिन् क्षणे महाबाहो  
रावणं त्वं वधिष्यसि ।  
एवमुक्त्वा तदाऽगस्त्यो  
जगाम च यथागतम् ॥ २७॥

एतच्छ्रुत्वा महातेजा  
नष्टशोकोऽभवत्तदा ।  
धारयामास सुप्रीतो  
राघवः प्रयतात्मवान् ॥ २८॥

आदित्यं प्रेक्ष्य जप्त्वा  
तु परं हर्षमवाप्तवान् ।  
त्रिराचम्य शुचिर्भूत्वा  
धनुरादाय वीर्यवान् ॥ २९॥

रावणं प्रेक्ष्य हृष्टात्मा  
युद्धाय समुपागमत् ।  
सर्व-यत्नेन महता  
वधे तस्य धृतोऽभवत् ॥ ३०॥

अथ रविर् अवदन् निरीक्ष्य रामं  
मुदितमनाः परमं प्रहृष्यमाणः ।  
निशि-चर-पति-सङ्क्षयं विदित्वा  
सुर-गण-मध्य-गतो वचस् त्वरेति ॥ ३१॥

इति आदित्यहृदयं मन्त्रम् ॥  
